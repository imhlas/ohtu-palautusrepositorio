Craig Larman ja Bas Vodden kirjoittama artikkeli 'Lean Primer' käsittelee lean-ajattelua ja sen soveltamista ohjelmistotuotannossa. Kirjottajien mukaan lean ei ole pelkästään kokoelma työkaluja tai tekniikoita, vaan kaiken taustalla on ajatus jatkuvasta parantamisesta. 

Artikkelissa havainnollistetaan lean-ajattelun syntyä ja sen käyttöä Toyotalla. 'Toyota Way' nimellä kulkenut ajatusmalli ei artikkelin mukaan pyrkinyt ainoastaan poistamaan hukkaa tai parantamaan tehokkuutta, vaan sen pääasiallinen tavoite oli yrityksessä työskentelevien ihmisten kehittäminen. Tämän puolestaan uskottiin johtavan lopulta laadukkaampiin prosesseihin ja tuotantoon.

Larman ja Vodden korostavatkin, että yksi yleinen harhaluulo lean-ajattelussa on sen rajaaminen pelkästään hukan vähentämiseen. Tämän sijaan lean voi parhaimmillaan tukea innovaatiota ja joustavuutta, sekä auttaa organisaatioita kehittämään laadukkaita tuotteita nopeammin ja tehokkaammin. Tästä syystä lean on sovellettavissa laajasti erilaisille aloille, vaikka se alunperin onkin lähtöisin valmistavasta teollisuudesta. Artikkeli antaa esimerkkejä esimerkiksi siitä, miten johtajat voivat toimia organisaatiossa ikäänkuin 'opettajina' johtohenkilöiden sijaan. Lisäksi artikkelissa korostetaan tiimityön tärkeyttä sekä ihmisten kunnioittamista.
